W Polsce każdego roku notuje się ok. 15 tys. zaginięć, z czego dużą część stanowią nieletni. Według Policji w 2011 r. zgłoszono aż 4330 takich przypadków. W skali globalnej wygląda to jeszcze gorzej - statystyki wskazują, że co roku urywa się ślad po ok. 800 tys. dzieci. Część z nich ucieka z domu lub pada ofiarą porwania. Wiele spraw kończy się pozytywnie, jednak w policyjnych kartotekach zalegają przypadki "niekonwencjonalne", z których najbardziej tajemnicze są zaginięcia grupowe.
Horror w Krasnojarsku
16 kwietnia 2005 r. rodzice pięciorga dzieci z Krasnojarska nie doczekali się ich powrotu do domu. Na noc nie wrócili Maksym Taumanow, Safar Alijew, Gałasz Mamedgasanow, Aleksandr Ławrenow i Dmitrij Makarow - uczniowie szkoły nr 50. Początkowo uznano, że chłopcy (w wieku 9-12 lat) są "na gigancie", ale poszukiwania - najpierw sąsiedzkie, potem milicyjne - nie przyniosły efektu. Funkcjonariusze bez skutku przeczesali tysiące miejsc, w tym piwnice i strychy. 8 maja na terenie dawnej fabryki chemicznej w dzielnicy Leninskij (niedaleko miejsca zamieszkania zaginionych) znaleziono dowód na jedną z najbardziej makabrycznych zbrodni w Rosji.
W zbiorniku o głębokości 3 m spoczywało zwęglone ciało dziecka i ledwie dające się zidentyfikować spopielone szczątki czterech innych ofiar. Sprawę uznano za morderstwo, jednak potem zmieniono jej klasyfikację na "wypadek". Sugerowano, że dzieci mogły wpaść do zbiornika, w którym płonęły chemikalia, bądź same wywołały ich zapłon. "Nowyje Izwestia" donosiły, że milicja trafiła na resztki ciał po serii telefonów od tajemniczego "informatora". Rodzice uznali oficjalne wyjaśnienia za absurd twierdząc, że zwłoki zostały podpalone i porzucone. Matka Taumanowa tłumaczyła: "Wiemy, że istnieje świadek, który pomagał wydobywać służbom ich ciała. Był zupełnie trzeźwy, o czym świadczy rozmowa z jedną z ekip telewizyjnych. Mówił, że nie były zwęglone. Wyraźnie było widać ślady uduszenia. Inne osoby widziały, jak ze zbiornika wydostawano kawałki ubrań, a nam mówi się, że zostały tylko prochy".
Rodziny nie otrzymały zadowalających wyjaśnień, a ich przekonanie o próbie zatuszowania sprawy było tak silne, że w 2006 r. zorganizowały głodówkę, domagając się ujawnienia prawdy. Prasa obwieściła, że śmierć piątki uczniów była rytualnym mordem, o który posądzano chasydzką sektę. W kilku źródłach pojawiły się wzmianki, iż ciała pozbawiono krwi, o czym mówił nawet adwokat rodzin ofiar. Sprawa powoli cichła, ale w milionowym Krasnojarsku (trzecim co do wielkości mieście Syberii) nadal ginęły dzieci. W 2007 r. w Leninskim znowu znaleziono okaleczone ciało dziewczynki. Choć dwa lata później za napady na dzieci skazano 36-latka, wiele osób nadal wierzy, że śmierć "piątki ze szkoły nr 50" i innych ofiar kryje mroczny sekret.
Pięć feralnych lat
Niekiedy - jak w przypadku słynnego Trójkąta Bermudzkiego - zaginięcia koncentrują się na jednym obszarze. Tuż po II wojnie światowej w okolicach Bennington (stan Vermont, USA) na kilka lat aktywował się inny "Trójkąt", w którego centrum leżała popularna wśród turystów Góra Glastenbury. Schemat nagłych zniknięć ludzi, do których tam dochodziło odzwierciedla historia 53-letniej Freidy Langer, która biwakowała tam ze swoim kuzynem. Przemoczywszy ubranie podczas spaceru, kobieta oddaliła się na chwilę w kierunku namiotu, do którego nigdy nie dotarła. Dokładne poszukiwania nie przyniosły rezultatów. Jej zwłoki znaleziono dopiero pół roku później, na polanie w pobliżu tamy Somerset, którą przedtem dokładnie przeczesano. Był to jedyny przypadek na obszarze "Trójkąta", kiedy natrafiono na ciało zaginionej osoby.
Najbardziej tajemnicze zniknięcie w pobliżu Glastenbury dotyczyło ośmiolatka, Paula Jepsona, który przepadł bez wieści dwa tygodnie przed Freidą Langer. 12 października 1950 r. matka na chwilę zostawiła go w aucie. Gdy wróciła, dziecka nie było. Rozważając różne scenariusze policja przeszukała wysypisko śmieci, na którym pracowali jego rodzice. Bez skutku. Użyte w akcji psy tropiące doprowadziły funkcjonariuszy na skrzyżowanie dróg w pobliżu wzniesienia, gdzie ślad po chłopcu nagle się "urywał". Ojciec Paula wyjaśnił, że od jakiegoś czasu dziecko mówiło o "przymusie" pójścia w góry. Jego przypadek sprawił, że lokalni dziennikarze zaczęli łączyć w całość wszystkie dziwne tropy.
Wśród pierwszych ofiar "Trójkąta" była Paula J. Welden - córka znanego inżyniera i uczennica Bennington College, która zniknęła podczas pieszej wycieczki 1 grudnia 1946 r. Jej zaginięcie odbiło się głośnym echem, a do akcji poszukiwawczej (w której prócz służb brało udział 500 ochotników, psy tropiące i śmigłowce) włączyło się także FBI. Niewiele to pomogło. W sprawie "Trójkąta Benningtońskiego", który pochłonął co najmniej dziewięć osób, najdziwniejsze było to, że po pięciu latach ludzie przestali znikać, przez co o zagadce niemal zapomniano. Rozważano różne wyjaśnienia - od paranormalnych po kryminalne, według których w okolicach góry grasował porywacz, który po 1950 r. zmarł lub trafił do więzienia za inne przestępstwo. Nigdy jednak nie znaleziono dowodów na jego istnienie.
Piknik pod Wiszącą Skałą
Zagadkowe zniknięcie grupki uczennic zyskało ogólnoświatową sławę dzięki Peterowi Weirowi, który w 1975 r. nakręcił dramat "Piknik pod Wiszącą Skałą", oparty na książce Joan Lindsay pod tym samym tytułem. Zdarzenia koncentrowały się wokół tytułowej skały - wulkanicznej formacji w centralnej części stanu Victoria, oddalonej o ok. 70 km od Melbourne. Od przełomu XIX i XX w. to dawne święte miejsce Aborygenów stanowi turystyczną atrakcję. W dzień św. Walentego 1900 r. na feralny piknik wybrały się tam uczennice Appleyard College - prywatnej szkoły dla dziewcząt.
Gdy grupa panien w słomianych kapeluszach i pod parasolami biwakowała u stóp Wiszącej Skały (ang. Hanging Rock), cztery uczennice - za wiedzą opiekunek - postanowiły przyjrzeć się jej z bliska. Niedługo potem okazało się, że Miranda, Marion i Irma zniknęły - wróciła jedynie rozhisteryzowana Edith. Brakowało też jednej z nauczycielek, panny McGraw. Jakiś czas później na Wiszącej Skale znaleziono nieprzytomną Irmę, która nie miała pojęcia, co stało się z jej koleżankami. Ich poszukiwania nie dały rezultatu.
Historia "Pikniku…" mogła być jednym z najlepiej udokumentowanych tajemniczych zaginięć. Problem w tym, że… nie jest prawdziwa, choć do dziś wiele osób uważa film Weira za oparty na faktach. Joan Lindsay, która nadała swej książce formę relacji z prawdziwych wydarzeń zrobiła niewiele, by powstrzymać rozwój mitu. Niemniej jednak jest w tym jakaś zagadka. Gdy Weir próbował ustalić, czy była to autentyczna historia, dowiedział się od autorki, że "zstąpiła" ona na nią nagle i była spisywana szybko - jakby pod wpływem "nadprzyrodzonego" impulsu.
Legendą jest też zaginięcie Oliviera Larcha - nastolatka z Indiany, który znikł w drodze do studni gdzieś pod koniec XIX w. Widoczne w świeżym śniegu ślady urywały się pośrodku pola, gdzie stały porzucone wiadra. Szukająca go rodzina słyszała ponoć dobiegające "z góry" wołanie o pomoc, jednak chłopca nie odnaleziono. Na rozwiązanie czeka wiele innych spraw, w których wątki kryminalne splatają się z "niekonwencjonalnymi". Sprawy ze "strefy mroku" są jednak ukryte w gąszczu zdarzeń, których wyjaśnienia są bardziej prozaiczne.