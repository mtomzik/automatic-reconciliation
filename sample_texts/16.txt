Śmierć rodziny Jamison
Bobby Dale Jamison i Sherilyn Leighann byli małżeństwem. W 2003 urodziła im się córka, której dali na imię Madyson. Jamisonowie mieszkali w Oklahomie, w miejscowości Eufaula. Ich życie było pozornie zupełnie zwyczajne. Jednak rodzina i przyjaciele twierdzą, że małżonkowie stale mówili o tym, że ich dom jest nawiedzony. Mieli poczucie czyjejś obecności, słyszeli szepty, kroki i glosy. Czasem zdarzało się również, że jakieś przedmioty przesuwały się same. Madyson była nawiedzana przez ducha dziewczynki, która podobno zmarła w tym domu. Małżonkowie próbowali poradzić sobie z duchami. Kilkukrotnie zwracali się o pomoc do zaprzyjaźnionego z nimi pastora Gary’ego Brandona. Mimo podjętych prób zjawiska paranormalne w domu nie ustały. Zdesperowani Jamisonowie spróbowali zwrócić się w kierunku magii. Przez tajemnicze rytuały próbowali nawiązać kontakt z nawiedzającymi dom duchami, które przedstawiały się jako Emily i Michael. Podobno Sherilyn sprawdzała w archiwum miejskim, czy ich dom nie stoi przypadkiem na dawnych indiańskich miejscach pochówku. Kobieta nawiązała kontakt z badaczami rytuałów indiańskich i z osobami zajmującymi się magią. Kiedy nic nie pomagało, rodzina postanowiła kupić ziemię w oddalonych o 30 mil od ich domu lasach. Tam chcieli postawić dom i żyć spokojnie. Ostatni raz Jamisonowie byli widziani 8 października 2009 roku, kiedy pojechali wszyscy razem sfinalizować umowę kupna działki. Wszelki ślad po nich zaginął. Po ośmiu dniach bez wieści od Jamisonów ich rodzina i przyjaciele zaniepokojeni rozpoczęli poszukiwania. Zorganizowano wielką akcję ratunkową. Setka wolontariuszy przeczesywała lasy. Wkrótce natrafiono na samochód zaginionych. W środku znaleziono psa Madyson Maizy, który był w bardzo ciężkim stanie, na granicy śmierci głodowej. Oprócz niego w samochodzie były wszystkie rzeczy rodziny: karty kredytowe, dowody tożsamości, telefony, nawigacja oraz portfele z dużą ilością gotówki. W telefonie Bobby’ego znaleziono zdjęcie Madyson zrobione w trakcie wyprawy. Dziewczynka wygląda na nim na przerażoną. Od tego momentu akcja poszukiwawcza przybrała jeszcze większe rozmiary. Trwała przez kolejne osiem miesięcy. Niestety, nie udało się trafić na żaden ślad Jamisonów. Dopiero w listopadzie 2013 roku myśliwi znaleźli szczątki dwóch dorosłych osób i dziecka. Zwłoki leżały w błocie, obok siebie, twarzami zwrócone do ziemi. Było to 2,7 mili od miejsca odnalezienia samochodu rodziny. Zwłoki zidentyfikowano jako Jamisonów, lecz były w tak złym stanie, że nie udało się ustalić przyczyny śmierci. Tylko w głowie Bobby’ego znaleziono dużą dziurę. Nigdy nie udało się ustalić, co spotkało rodzinę Jamisonów. Istnieje wiele teorii mówiących o problemach z narkotykami, kontaktach z kartelem narkotykowym, satanizmie, wiedźmach i demonach. Matka Sherilyn wierzy, że córkę i jej najbliższych zamordowała jakaś tajemnicza sekta. Ciekawostką jest, że rodzina została zamordowana na obszarze, który obejmuje zjawisko “35 stopnia szerokości geograficznej”, tzw. the line of tragedy. Są to miejsca wyróżniające się wyjątkowo dużo ilością dziwnych, przerażających i często niewyjaśnionych morderstw.
Zaginięcie rodziny McStay
Summer i Joseph McStay wraz z dwoma synami (Giannim i Josephem jr.) mieszkali w Fallbrook w Kalifornii. Joseph prowadził firmę budującą fontanny. Latem 2009 roku zdobył również licencję agenta nieruchomości. 4 lutego 2010 roku, ok. godziny 20.00 kamera zamontowana na domu sąsiada zarejestrowała, że pod domem McStayów stał nieznany pojazd. Ok. godziny 20.30 z telefonu Josepha wykonano połączenie do jego biznesowego partnera. Ten jednak nie odebrał połączenia, a osoba dzwoniąca, po połączeniu z pocztą głosow,ą rozłączyła się. Od tego momentu wszelki ślad po McStayach zaginął. Rodzina i przyjaciele bezskutecznie próbowali się z nimi skontaktować. 15 lutego brat Josepha, Mike, wszedł do domu rodziny przez uchylone okno. Wszystko wyglądało w nim normalnie. Nie było śladów przemocy, ani pospiesznych przygotowań do wyjazdu. Na kuchennym blacie leżał karton z jajkami, a przy sofie stały dwie miski z płatkami, które zapewne jadły dzieci. Policja próbowała zlokalizować samochód zaginionych. Dopiero później otrzymano informację, iż auto to zostało odholowane z granicy z Meksykiem i stoi na policyjnym parkingu. Jedną z teorii przyjmowanych przez policję było dobrowolne zniknięcie rodziny. Wskazywać na to miały strony odwiedzane przez Summer, dotyczące dokumentów niezbędnych dla dzieci przeprowadzających się do Meksyku. Rodzina miała również uczyć się hiszpańskiego. Kamery zainstalowane na przejściu granicznym z Meksykiem zarejestrowały rodzinę przypominającą zaginionych, gdy pieszo przechodzi na meksykańską stronę. Jednak najbliżsi zaginionych twierdzili, że McStayowie nie wspominali nikomu o takich planach. Gdyby chcieli wyjechać, to z pewnością spakowaliby się, pożegnali z rodziną i wypłacili z konta zgromadzone oszczędności. 11 listopada 2013 roku motocykliści jeżdżący po pustyni w pobliży Victroville w Kalifornii odnaleźli w rozkopanych, płytkich grobach szczątki ludzkie. Zwłoki zidentyfikowano jako rodzinę McStayów. Według specjalistów przyczyną śmierci było pobicie i tortury. Odnalezienie ciał w pełni ujawniło niekompetencję policji. Aby szybko ogłosić sukces, aresztowano wspólnika Josepha - Charlesa Merrita. Jednak wiele dowodów wskazuje, że to nie on jest odpowiedzialny za morderstwo.
Koszmar z Amityvillle
To jedna z najbardziej znanych spraw kryminalnych z nawiedzeniem w tle. 14 listopada 1974 roku policja w Amityvillle dostała zgłoszenie, że w domu przy ulicy Ocean Avenue 112 znaleziono sześciu martwych członków rodziny DeFeo. Mordercą miał być jedyny ocalały DeFeo, syn i brat ofiar - Ronald “Butch”. On sam twierdził, ze to nie było zabójstwo, tylko samoobrona, bo wyraźnie słyszał głosy spisujące przeciwko niemu i namawiające go do zastrzelenia rodziny. Został uznany za niepoczytalnego. Jednak kilka faktów zastanowiło śledczych. Wszystkie ofiary znaleziono leżące w łóżkach, twarzami do dołu. Według badań z całej szóstki tylko matka i jedna z córek w momencie śmierci nie spały. Karabin, z którego strzelał Butch nie miał tłumika. Rodzice dostali po dwa strzały, dzieci po jednym. Jak możliwe było, że odgłos wystrzałów nie obudził pozostałych domowników? Badania wykazały, że rodzinie nie podano środków uspokajających. Sąsiedzi również nie słyszeli strzałów. Niektórzy z nich mówili o szczekającym psie. Sam Butch przez lata wielokrotnie zmieniał swoje zeznania. Przedstawiał wiele wersji wydarzeń i usilnie próbował obarczyć winą za masakrę swoją siostrę Dawn. Jednak eksperci, po zbadaniu zwłok Dawn, wykluczyli jej udział w mordowani najbliższych. Rok po morderstwie dom wystawiono na sprzedaż. Ponieważ budynek cieszył się złą sławną, jego cena była bardzo niska. Kupiło go młode małżeństwo - George i Kathy Lutz. Wprowadzili się do niego wraz z trójką dzieci. Problemy zaczęły się już pierwszego dnia. W domu słychać było kroki, szepty oraz inne tajemnicze odłogosy, zaś szafki same zamykały się i otwierały. Lutzowie zdecydowali się wezwać na pomoc pastora. Podobno został on przepędzony z domu przez diabelski głos. Wkrótce koszmar zaczął się pogłębiać. Ze ścian spływała krew i kleista maź. W domu pojawiały się stada much i wszędzie unosił się okropny odór. Rodzina zaczęła widywać zakapturzone postaci. Córka Lutzów twierdziła, ze ma niewidzialną koleżankę, która kiedyś mieszkała w tym domu i została zamordowana przez brata. Skontaktował się z nimi również demon. Po czterech tygodniach koszmaru rodzina uciekła z domu. Zaczęto podejrzewać, że opowieści Lutzów to zwykła mistyfikacja. Kolejni lokatorzy domu twierdzą, ze nie dzieje się w nim nic niezwykłego. Dodatkową ciekawostką w tej historii jest fakt, że w krótkim czasie w dziwnych okolicznościach zmarło kilka osób zajmujących się badaniem nawiedzonego domu.
Brookey Lee West
Brookey Lee West nie miała łatwego życia. Pochodziła z patologicznej, toksycznej rodziny. Jej rodzice byli alkoholikami i narkomanami, dodatkowo ojciec, były policjant, był praktykującym satanistą. Od niego Brookey nauczyła się, że najważniejsze są jej potrzeby, nawet kosztem innych osób. Brat dziewczyny nie miał stałej pracy, podobnie jak rodzice nadużywał alkoholu i narkotyków. Brookey jako jedyna w tej rodzinie miała szansę na normalne, lepsze życie. Zaczęła się uczyć i odkryła, że posiada niezwykły talent do pisania książkowych instrukcji do sprzętu komputerowego. Wkrótce firmy informatyczne odkryły jej zdolności i zabiegały o jej usługi. Kobieta wyszła z biedy i bardzo dobrze zarabiała. Kiedy już wydawało się, że wychodzi na prostą, wszystko się zmieniło. Ojciec kobiety założył nową rodzinę, zaś jej brat zniknął. To Brookey zmuszona była zamieszkać z niezrównoważoną matką - Christiane Smith. To okazało się złym posunięciem. Obie panie miały na siebie fatalny wpływ. Matka była nimfomanką i złodziejką. Wmówiła córce, że w ich żyłach płynie indiańska krew. Ta wiedza i satanistyczne nauki ojca sprawiły, że Brookey uwierzyła, że ma prawdziwą, szamańską moc. Uważała się za wiedźmę. Uwielbiała przebierać się za królową wampirów i w takim stroju wychodziła w nocy do miasta. Poszukiwała kolejnych mężów. A panowie łatwo ulegali urokowi tej demonicznej kobiety. Wykorzystywała ona kolejnych kochanków i mężów do zdobycia coraz większych pieniędzy, wpływów i przede wszystkim mocy. Wierzyła, że może wszystko, nie bała się konsekwencji, sądziła, że dzięki magii jest ponad ludzkim prawem. Uważała, że jest niepokonana i wszechmocna. Wszystko zmieniło się w lutym 2001 roku, kiedy policja odnalazła beczkę z rozkładającymi się zwłokami Christiane. Okazało się, że kobieta zaginęła w roku 1998, a córka przez trzy lata pobierała jej świadczenia i utrzymywała, że matka pojechała do syna. Brookey Lee West została skazana na dożywocie. W 2012 roku jeszcze raz próbowała wykorzystać swoją magiczną moc i uciec z więzienia. Niestety, nadnaturalne siły tym razem jej nie pomogły.
Zabójca autostopowiczek z Santa Rosa
Zabójca ten działał w latach 1972-73. Porywał młode autostopowiczki, których nagie ciała znajdowano porzucone wzdłuż autostrady. Pierwszymi ofiarami były 13-letnie Yvonne Weber i Maureen Sterling. Zaginęły 4 lutego 1972 roku. Ich ciała odnaleziono dopiero 28 grudnia. Kolejną ofiarą była zaginiona 4 marca 1972 roku 19-letnia Kim Wendy Allen. Została zgwałcona i uduszona. W listopadzie 1972 roku zaginęła 13-letnia Lori Lee Kursa. Jej ciało znaleziono miesiąc później. 6 lutego 1973 roku zaginęła 14-letnia Carolyn Davis. Jej ciało odnaleziono w lipcu 1973 roku. Kolejną ofiarą była 23-letnia Theresa Walsh. Jeszcze jedno ciało odnaleziono po latach, w 1979 roku. Niestety nie udało się ustalić tożsamości zmarłej. Istnieje również lista zaginionych dziewcząt, o których zamordowanie podejrzewany jest ten sam zabójca. Badając tę sprawę policja sprawdzała wiele wątku. Na pierwszy plan wysunął się motyw okultystyczny. Wszystkie ofiary porzucone zostały po wschodniej stronie drogi. Przy ciałach znaleziono gałązki ułożone w kształt dwóch zazębiających się kwadratów. Jest to symbol nazywany “nośnikiem ducha”, wykorzystywany w czarach. Ofiarom zazwyczaj brakowało po jednym kolczyku. Prawie wszystkie z nich porwano przed pełnią księżyca. Ostatnia ofiara została uprowadzona podczas przesilenia zimowego. Nigdy nie odkryto, kto był sprawcą tych zabójstw. Pod uwagę brano Zodiaka, Teda Bundyego, a także byłego nauczyciela - Arthura Leigh Allena. Ten ostatni podejrzewany był o to, że właśnie on jest Zodiakiem.