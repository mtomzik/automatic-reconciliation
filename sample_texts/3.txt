Przeszklone, lekkie wejścia i wygląd nawiązujący do otoczenia - takie mają być kolejne stacje metra na Targówku i w kierunku Bemowa. Konkurs na koncepcję stacji wygrały firmy ILF Consulting Engineers Polska oraz konsorcjum Biura Projektów "Metroprojekt" i AMC Andrzej M. Chołdzyński.
Pierwsza firma przygotowała koncepcję architektoniczną dla trzech stacji na Targówku, a druga dla dwóch w kierunku Bemowa. Ten etap rozbudowy metra nazywany jest potocznie etapem 3+2.
"Nadesłane prace były analizowane pod wieloma kryteriami - rozwiązania architektoniczne, eksploatacyjne, powiązanie z innymi środkami komunikacji, koszty wykonania, oddziaływanie na środowisko" - powiedziała na środowej konferencji prasowej prezydent Warszawy Hanna Gronkiewicz-Waltz.
Zwycięskie firmy zaprezentowały wizualizacje przyszłych stacji. Wejścia do stacji mają być przeszklone, lekkie i oszczędne w formie. Natomiast wygląd samych stacji ma nawiązywać do ich bezpośredniego otoczenia.
Na Bemowie powstaną w etapie 3+2 dwie stacje. Pierwsza, przy tamtejszym ratuszu, ma mieć sufit i ściany w kolorze miedzianym oraz białe filary. Druga stacja na Bemowie - Wola Park - na wizualizacji miała zielone ściany i sufit w kolorze kremowo-brązowym.
Przez cały czas budowy stacji na Bemowie ma być przejezdna przynajmniej jedna jezdnia ul. Górczewskiej.
Po prawej stronie Wisły, w kierunku północnym zostaną wybudowane trzy stacje, roboczo nazywane Zacisze, Kondratowicza i Bródno. Jak powiedział Mikołaj Kołacz z ILF Consulting Engineers Polska, stacja Zacisze ma mieć zielono-szare ściany, co ma nawiązywać to bezpośredniego otoczenia stacji. Kolorystyka ciepło-czerwona ma charakteryzować stację Kondratowicza, natomiast zimna, niebieska barwa ma zdobić stację Bródno.
