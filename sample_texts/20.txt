Makabryczna zbrodnia w Żyrardowie na Mazowszu. W jednej z piwnic w tym mieście znaleziono przysypane ziemią zwłoki 31-letniej kobiety. Miała ranę postrzałową głowy. Okazało się, że zamordował ją jej znajomy w trakcie imprezy. Jak mówi Onetowi policja, podejrzany miał strzelić jej w głowę z pistoletu, bo kobieta go zdenerwowała.
Wszystko wydarzyło się w Żyrardowie, około 50 km od Warszawy. 31-letnia mieszkanka tego miasta była poszukiwana od kilku dni. O zaginięciu córki w piątek, 1 kwietnia, powiadomiła policję jej matka. Funkcjonariusze od razu rozpoczęli jej poszukiwania. Wstępne ustalenia wskazywały, że kobieta we wtorek, 29 marca, brała udział w imprezie w jednym z mieszkań w Żyrardowie. Od tego czasu ślad po niej zaginął.
Policjanci zaczęli sprawdzać m.in. różne kontakty towarzyskie 31-latki. Odwiedzili szereg adresów, pod którymi mogła przebywać. W końcu, dzięki działaniom operacyjnym, odkryli makabryczną prawdę. – Okazało się, że kobieta nie żyje. Jej ciało z raną postrzałową ukryte było w piwnicy przy tej samej ulicy, przy której odbywała się feralna impreza – mówi Onetowi komisarz Alicja Śledziona, rzeczniczka mazowieckiej Komendy Wojewódzkiej Policji z siedzibą w Radomiu.
Jak ustaliliśmy nieoficjalnie, zwłoki znajdowały się w najniższej części pomieszczeń piwnicznych starego typu, przeznaczonych m.in. na składowanie ziemniaków czy innych płodów rolnych. Ciało przysypane było warstwą ziemi.
Kryminalni zaczęli ustalać okoliczności śmierci kobiety. Do sprawy zatrzymali pięć osób. Wśród nich jest 31-latek, podejrzany o zabicie kobiety. - Materiał dowodowy wstępnie wskazuje na to, że do tragedii doszło podczas libacji alkoholowej. Uczestniczący w niej 31-letni znajomy kobiety prawdopodobnie w pewnym momencie wyjął pistolet i strzelił jej w głowę. Podejrzany miał dopuścić się tej zbrodni, bo kobieta go zdenerwowała – tłumaczy Alicja Śledziona.
Na razie nie wiadomo, co dokładnie tak zdenerwowało 31-latka, że posunął się do tak drastycznego czynu. Mężczyzna już usłyszał zarzut zabójstwa. Grozi mu za to dożywocie. Pozostałe zatrzymane osoby prawdopodobnie również staną przed sądem. Przedstawiono im zarzuty pomocnictwa w zacieraniu śladów zbrodni.